Kom godt i gang med Tasks
=

Som ny bruger af Tasks anbefaler jeg at du undersøger hvad der gemmer sig under alle menupunkter. På mange sider vil du blive mødt af en såkaldt "blank slate", dvs. at siden er tom, fordi der ikke er nogle data endnu. I takt med at du får oprettet kunder, projekter, opgaver og registrerer tid, vil du opleve at siderne kommer til live.

First things first
-
Som man jo siger på godt dansk :-). Noget af det allerførste du bør gøre, er følgende:

- Udfyld dine stamdata: Klik på "Konto" i menuen, derefter knappen "Rediger stamdata" ([direkte link](https://app.tasks.dk/account/))  
  Stamdata bruges forskellige steder i systemet, men primært i de fakturaer du opretter. Når du betaler for Tasks Pro er det samtidig disse informationer der bruges i den faktura du får fra Tasks.
- Juster dine indstillinger: Klik på "Indstillinger" i menuen, derefter "Generelle indstillinger" ([direkte link](https://app.tasks.dk/settings/))  
  Her kan du vælge ting som valuta og forskellige formater, samt slå diverse funktioner til og fra. Hvis der er en funktion du aldrig bruger, kan du ligeså godt slå den helt fra, for at gøre brugergrænsefladen mere ren.
- Opret dine timepriser: Klik på "Indstillinger" i menuen, derefter "Timepriser" ([direkte link](https://app.tasks.dk/settings/rates))    
  Timepriser bruges når du registrerer tid. Ved at knytte en timepris til en tidsregistrering kan systemet selv regne ud hvilken "værdi" den registrerede tid har. Dette er især praktisk i faktureringsøjemed.
  
Eksempel på et komplet flow
-
For at du kan få en føling med koncepterne og hvordan det hele hænger sammen, kan du prøve følgende:

1. Opret en kunde.
1. Opret et projekt til kunden.
1. Opret en opgave i projektet.
1. Begynd at registrere tid på opgaven. Gå ind på den opgave du har oprettet og klik på knappen "Start timer". Du vil nu se at der dukker en ny sektion op i menuen der hedder "Timere". Her vil alle igangværende timere fremgå - og ja, du kan sagtens have flere timere i gang på samme tid.
1. Lad timeren køre et par minutter før du stopper den. I mellemtiden kan du evt. oprette nogle kvikregistreringer.
1. Når du har en eller flere tidsregistreringer, kan du prøve at oprette en faktura. Når du har valgt kunden, vil du blive præsenteret for en liste med ufakturerede tidsregistreringer. Vælg den eller dem du vil fakturere og opret fakturaen.

Dette eksempel demonstrerer i al sin enkelthed hvordan systemet fungerer. I daglig brug vil du sædvanligvis ikke oprette kunder, projekter og opgaver i ét væk, men fortrinsvis bruge eksisterende opgaver og registrere tid på dem. Når det er tid til at afregne den tid du har brugt, er det super nemt og hurtigt at oprette en faktura. Slut med at notere tidsforbrug på sedler, i Excelark og *især* at underfakturere fordi du en uge eller en måned efter ikke kan huske hvor meget tid du faktisk brugte :-)

Men.. som med alle andre systemer, kommer Tasks først til sin ret når du bruger det konsekvent. Hvis du ikke har brugt systematiseret tidsregistrering før, kræver det en tilvænning af dine rutiner. Men prøv at gøre det til en vane at bruge det hver dag i mindst en uge. Det er ved daglig, konsekvent brug, at Tasks for alvor kommer til sin ret og begynder at give dig det overblik du ellers ikke ville have haft.

Jeg vil foreslå du lige hurtigt skimmer de andre sider her igennem, og ellers er du velkommen til at sende mig en email hvis der er andre spørgsmål eller kommentarer.

Uffe Fey  
Stifter af Tasks  
[support@tasks.dk](support@tasks.dk)
